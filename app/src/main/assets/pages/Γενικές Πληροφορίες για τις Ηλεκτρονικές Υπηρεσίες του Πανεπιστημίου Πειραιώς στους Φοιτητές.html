<!DOCTYPE html>
<html>
<head>
    <meta charset="UTF-8">
    <meta name="viewport" content="width=device-width"; user-scalable=0;"/>
    <title>Γενικές Πληροφορίες για τις Ηλεκτρονικές Υπηρεσίες του Πανεπιστημίου Πειραιώς στους Φοιτητές</title>
</head>
<body>
<h1>Γενικές Πληροφορίες για τις Ηλεκτρονικές Υπηρεσίες του Πανεπιστημίου Πειραιώς στους Φοιτητές</h1>

<h3>ΠΡΟΣΩΠΙΚΟΣ ΚΩΔΙΚΟΣ</h3>

<p>Με την ολοκλήρωση της εγγραφής σας στο Πανεπιστήμιο, θα παραλάβετε από τη Γραμματεία του Τμήματος σας τους προσωπικούς κωδικούς σας με τους οποίους θα αποκτήσετε πρόσβαση τόσο στον προσωπικό σας φοιτητικό λογαριασμό, όσο και στις ηλεκτρονικές υπηρεσίες που παρέχει το Πανεπιστήμιο και το Υπουργείο Παιδείας. Οι κωδικοί αυτοί είναι αυστηρά προσωπικοί. Σε περίπτωση απώλειας, υπάρχει δυνατότητα επανέκδοσής τους από τη Γραμματεία.</p>

<h3>ΗΛΕΚΤΡΟΝΙΚΗ ΓΡΑΜΜΑΤΕΙΑ - ΣΥΣΤΗΜΑ ΠΛΗΡΟΦΟΡΗΣΗΣ ΦΟΙΤΗΤΩΝ ΓΙΑ ΣΠΟΥΔΑΣΤΙΚΑ ΘΕΜΑΤΑ</h3>
<p>Στη διεύθυνση students.unipi.gr λειτουργεί η διαδικτυακή εφαρμογή της Ηλεκτρονικής Γραμματείας. Από την εφαρμογή αυτή έχετε τη δυνατότητα:</p>
<ul>
	<li>να ενημερώνεστε για τα μαθήματα του προγράμματος σπουδών, τους διδάσκοντες, τα προτεινόμενα συγγράμματα κλπ.
</li>
	<li>να υποβάλλετε δηλώσεις εγγραφής και δηλώσεις μαθημάτων κάθε εξαμήνου
</li>
	<li>να ενημερώνεστε για τη βαθμολογία στα μαθήματα που έχετε εξεταστεί
</li>
	<li>να λαμβάνετε άμεσα και σε ηλεκτρονική μορφή βεβαιώσεις φοίτησης
</li>
	<li>H πρόσβαση στην εφαρμογή αυτή γίνεται μέσω των προσωπικών κωδικών.
</li>
</ul>

<h3>ΑΚΑΔΗΜΑΪΚΗ ΤΑΥΤΟΤΗΤΑ, ΦΟΙΤΗΤΙΚΟ ΕΙΣΗΤΗΡΙΟ</h3>

<p>Η ακαδημαϊκή ταυτότητα είναι υποχρεωτική για όλους τους εγγεγραμμένους φοιτητές. Εκδίδεται μετά από είσοδο στη διεύθυνση academicid.minedu.gov.gr με την χρήση των προσωπικών σας κωδικών και με σχετική αίτηση που θα υποβάλλετε ηλεκτρονικά. Η ακαδημαϊκή ταυτότητα λειτουργεί και ως φοιτητικό εισιτήριο (πάσο) που διευκολύνει τις μετακινήσεις με τα μέσα μαζικής μεταφοράς.</p>

<p>Δικαιούχοι της ακαδημαϊκής ταυτότητας είναι οι επιτυχόντες στα ΑΕΙ και ΤΕΙ της χώρας μετά την εγγραφή τους στο πρώτο έτος σπουδών. Απαραίτητη προϋπόθεση είναι η εγγραφή των πρωτοετών φοιτητών στη γραμματεία της σχολής που έχουν επιτύχει. Η νέα ταυτότητα έχει σχήμα και μορφή πιστωτικής κάρτας και είναι βελτιωμένη σε θέματα ασφάλειας έναντι της πλαστογραφίας.</p>

<h3>ΠΑΝΕΠΙΣΤΗΜΙΑΚΑ ΣΥΓΓΡΑΜΜΑΤΑ</h3>

<p>Τα συγγράμματα διανέμονται μέσω της υπηρεσίας ΕΥΔΟΞΟΣ του Υπ. Παιδείας που λειτουργεί στη διεύθυνση eudoxus.gr. Στην υπηρεσία αυτή καταχωρούνται οι δηλώσεις των συγγραμμάτων κάθε εξαμήνου και παρέχεται η σχετική πληροφόρηση.</p>

<p>Η είσοδος στο σύστημα ΕΥΔΟΞΟΣ πραγματοποείται με τους προσωπικούς σας κωδικούς.</p>

<h3>ΑΣΥΡΜΑΤΟ ΔΙΚΤΥΟ – Wifi</h3>

<p>Όλοι οι χώροι διδασκαλίας του Πανεπιστημίου καλύπτονται από ελεύθερο ασύρματο δίκτυο wi-fi που ονομάζεται unipi. Σε αυτό μπορείτε να συνδεθείτε είτε με φορητό υπολογιστή είτε από το κινητό σας, χωρίς τη χρήση κάποιου κωδικού.</p>

<h3>ΥΠΗΡΕΣΙΑ ΑΠΟΜΑΚΡΥΣΜΕΝΗΣ ΠΡΟΣΒΑΣΗΣ – VPN</h3>

<p>Η υπηρεσία πρόσβασης στο εσωτερικό δίκτυο του Πανεπιστημίου (υπηρεσία VPN) παρέχει δυνατότητα χρήσης των ηλεκτρονικών υπηρεσιών του Πανεπιστημίου από απομακρυσμένες θέσεις ή δίκτυα, όπως π.χ. από οικιακές συνδέσεις Internet. Μέσω της υπηρεσίας αυτής είναι, για παράδειγμα, εφικτή η πρόσβαση στο περιεχόμενο ηλεκτρονικών επιστημονικών βιβλίων, περιοδικών και βάσεων δεδομένων που διαθέτει η βιβλιοθήκη, από θέσεις εργασίας εκτός Πανεπιστημίου. Περισσότερα στοιχεία για την υπηρεσία αυτή δίνονται στην ηλεκτρονική διεύθυνση www.unipi.gr/unipi/el/hu-sundesh-vpn.html.</p>

<h3>ΔΙΑΘΕΣΗ ΛΟΓΙΣΜΙΚΟΥ ΓΙΑ ΕΚΠΑΙΔΕΥΤΙΚΗ ΧΡΗΣΗ</h3>

<p>Σε φοιτητές του Πανεπιστημίου, αναλόγως του ακαδημαϊκού Τμήματος που φοιτούν, παρέχεται δωρεάν πρόσβαση σε λογισμικό της εταιρείας Microsoft μέσω της υπηρεσίας Dreamspark. Η πρόσβαση στην υπηρεσία Dreamspark γίνεται μέσω των προσωπικών κωδικών στη διεύθυνση dreamspark.</p>

<p>Επίσης, σε όλους τους φοιτητές ανεξαρτήτως βαθμίδας και με τη χρήση του προσωπικού κωδικού διατίθεται το λογισμικό Microsoft Office 365 Education Plus μέσω της διεύθυνσης https://delos365.grnet.gr. Αναλυτικές οδηγίες για την ενεργοποίηση της υπηρεσίας μπορείτε να βρείτε στον ακόλουθο οδηγό: Οδηγός ενεργοποίησης λογαριασμού Office 365.</p>

<h3>ΗΛΕΚΤΡΟΝΙΚΗ, ΕΞ ΑΠΟΣΤΑΣΕΩΣ ΕΚΠΑΙΔΕΥΣΗ (E-LEARNING)</h3>


<p>Στο Πανεπιστήμιο λειτουργούν, υπό την εποπτεία και με την επιμέλεια των Ακαδημαϊκών Τμημάτων συστήματα εξ αποστάσεως ηλεκτρονικής μάθησης, τα οποία υποστηρίζουν το εκπαιδευτικό έργο και φιλοξενούνται από το Τμήμα Μηχανοργάνωσης στη διεύθυνση https://eclass.unipi.gr/. Σε αυτά αναρτώνται σημειώσεις, ανακοινώσεις και λοιπό εκπαιδευτικό υλικό. Ενημέρωση για τη χρήση τους παρέχεται από τους διδάσκοντες. Πλέον του κεντρικού συστήματος eclass, ορισμένα Ακαδημαϊκά Τμήματα όπως το Τμήμα Πληροφορικής και το Τμήμα Ψηφιακών Συστημάτων διαθέτουν επίσης τμηματικά συστήματα ηλεκτρονικής μάθησης τα οποία είναι προσβάσιμα στις διευθύνσεις https://gunet2.cs.unipi.gr/ και https://evdoxos.ds.unipi.gr/ αντίστοιχα.</p>

</body>
</html>